Hedendaags is het aanbod van elektronische toestellen om je multimedia en pc ervaringen uit te breiden enorm. Network-attached-storage (NAS) , Bluetooth/Wi-Fi speakers, home automation of zelf voor de zwaardere gebruiker, servers. De lijst gaat maar door. Maar zijn dit de enigste mogelijkheden tot een geweldige multimedia ervaring?

<--break->

Om Wi-Fi speakers als voorbeeld te nemen, deze zitten meestal in een gesloten omgevingen en zijn vrijwel altijd zeer duur. Een Wi-Fi Sonos speaker kan al snel oplopen tot 200 euro of meer, en dan heb je maar 1 speaker. Dit is ideaal voor gebruikers die niet naar de prijs willen kijken en een super ervaring willen vanaf het moment ze het apparaat aanzetten. Bij de andere opgesomde apparaten kan de kost ook oplopen, en zijn de functionaliteiten beperkt om de gebruiksvriendelijkheid hoog te houden. Voor de hobbyisten die graag met computers en elektronica werken en toch wel wat centjes willen sparen zijn zo'n apparaten niet altijd de beste keuze.

Hiervoor is er een andere oplossing, de Raspberry Pi. De Raspberry Pi is een goedkope en kleine computer die draait op Linux. Het bevat alles wat een computer nodig heeft om te functioneren, en kan worden uitgebreid met de nodige functionaliteiten zoals bijvoorbeeld een Wi-Fi verbinding. Het is iets kleiner dan een iPhone 4 en verbruikt rond de 1.50 Watt wanneer het in gebruik is. Om je een idee te geven, een zeer zuinige LED lamp verbruikt rond de 6-8 Watt.

De Raspberry Pi komt in 2 verschillende modellen. Model A(+) kost 25 euro en Model B(+) kost 35 euro. Model B is iets uitgebreider dan Model A en de 'plus' versie van elk model is een verbeterde versie op de originele versie. Ik raad dan ook aan om altijd de 'plus' versie te kopen aangezien deze dezelfde prijs heeft. Normaal gezien zal de oudere versie na verloop van tijd uit productie worden gehaald.

Nu, waarom zou je een Raspberry Pi willen kopen? Wat ben ik met een tragere computer dan ik mogelijk al bezit? Het grootste voordeel van dit apparaat is dat je het altijd kan aan laten staan. Het maakt praktisch geen lawaai, en kan worden weg geborgen in kleine ruimtes. Dit opent de mogelijkheid om je Raspberry Pi als server te gebruiken voor kleinschalige projecten.

Ikzelf ben de trotse eigenaar van een Raspberry Pi Model B+, en gebruik hem als airplay server voor mijn 3 speakers die zijn verbonden met de Pi. De speakers had ik op zolder staan en kostte mij dus niks, maar moest ik ze gekocht hebben dan waren ze maximum 100 euro waard in totaal. Het is voor mij dus een goedkope manier om muziek te streamen op mijn kot met een zeer goede geluidskwaliteit, en gebruik het dan ook dagelijks.

Buiten goedkope Wi-Fi speakers kan je het ook nog voor andere dingen gebruiken. Zo kan je aan je Pi een externe harde schijf aansluiten aan de USB verbindingen. Hiermee heb je heel goedkoop een NAS in je huis. Deze kan je ook helemaal aanpassen. Zo kan je enkel bepaalde gebruikers toegang geven tot deze NAS, en kan je zelf deze toegankelijk maken via het internet.

Je kan je Pi zelfs gebruiken als mediacenter. Sluit een scherm aan en je kan films uit je harde schijf, of sinds recent zelfs Netflix, streamen naar dit scherm. Je smartphone kan je dan gebruiken als controller. De mogelijkheden zijn enorm. Op het internet staan veel projecten van hobbyisten om je te inspireren.

Je moet je wel goed informeren voor je besluit om er in te vliegen. Het is immers niet zo gebruiksvriendelijk als de merk media apparaten, en kan soms niet compatibel zijn met bepaalde toestellen. Er is gelukkig een grote community online waar veel info te vinden is over hoe je alles moet installeren. Een beetje programmeer ervaring kan ook geen kwaad, en zal zeker van pas komen voor grotere projecten.

De Raspberry Pi vind ik dan ook een leerervaring, en zeker voor gebruikers die in het dagelijkse leven nooit met Linux in contact komen. Ik zou zelfs durven zeggen, het is een goede manier om Linux te leren kennen! Windows gebruikers komen zelden in contact met de terminal, en op de Pi is dit cruciaal. De uitgebreide tutorials die online te vinden zijn in combinatie met de uitbreidbaarheid en aanpasbaarheid vormen een uitstekende introductie tot programmeren en Linux. Dit alles in combinatie met de goedkope prijs vormt zelfs een apparaat dat in de handen van een kind, hem of haar kan stimuleren om te leren over computers.

Heb je liever een apparaat dat meteen werkt, en ben je bereid er meer voor te betalen, dan is de Raspberry Pi misschien niet de beste oplossing. Ben je technologisch ingesteld, wil je geld sparen en wil je bij leren over technologie, programmeren en computers? Dan is de Raspberry Pi iets voor jou. Met het internet als handleiding en inspiratiebron kan je ver komen met dit apparaat, en met genoeg tijd en motivatie zal je er zeker geen spijt van hebben.
